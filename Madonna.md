# Madonna
Madonna Louise Ciccone (ur. 16 sierpnia 1958 w Bay City) – amerykańska piosenkarka popowa, kompozytorka, autorka tekstów, producentka muzyczna, tancerka, aktorka, producentka filmowa, reżyserka, scenarzystka, projektantka mody, pisarka, przedsiębiorczyni i filantropka.

Zaliczana do grona najpopularniejszych muzyków w historii. Ze względu na sukcesy w przemyśle muzycznym nazywana „królową popu”. W 2022 oszacowano, że sprzedała ponad 400 milionów swoich nagrań, co czyni ją kobietą z największą liczbą sprzedanych wydawnictw muzycznych w historii. Jest najbardziej dochodową solistką w kwestii koncertów i laureatką niemal 300 nagród, w tym siedmiu Grammy i dwudziestu MTV Video Music Awards. Nieprzerwanie od lat 80. należy do czołówki najpopularniejszych artystek muzycznych. Wydała łącznie 14 albumów studyjnych i zagrała 12 światowych tras koncertowych, podczas których gromadziła wielomilionową publiczność. Uchodzi za ikonę popkultury, znana jest z przełamywania barier obyczajowych i licznych kontrowersji. Została włączona do Rock and Roll Hall of Fame. 

Zadebiutowała w Nowym Jorku jako tancerka i członkini zespołów. W 1982 rozpoczęła karierę jako solowa piosenkarka, a w następnym roku wydała swój pierwszy album studyjny, zatytułowany po prostu Madonna. Szybko zdobyła międzynarodową popularność i stała się jedną z największych gwiazd na rynku muzycznym. Jej albumy sprzedawały się w wielomilionowych nakładach, a single stawały się przebojami na całym świecie. Zaprezentowała nowatorskie podejście do dziedzin teledysku i koncertu, zwracając uwagę na ich widowiskowość i teatralność.

