# Drake
Drake, właśc. Aubrey Drake Graham (ur. 24 października 1986 w Toronto) – kanadyjski raper, piosenkarz i aktor. Jest wpływową postacią w muzyce popularnej, przypisuje mu się spopularyzowanie elementów R&B wśród artystów hip-hopowych. Zdobył rozpoznawalność dzięki roli Jimmy'ego Brooksa w młodzieżowym serialu telewizyjnym Degrassi: The Next Generation (2001–2008), emitowanym na kanale CTV. Drake rozpoczął karierę muzyczną w 2006 roku, wydając swój debiutancki mixtape Room for Improvement (2006). Następnie wydał mixtape'y Comeback Season (2007) i So Far Gone (2009), po czym podpisał kontrakt z Young Money Entertainment.

Wszystkie trzy pierwsze albumy Drake'a, Thank Me Later (2010), Take Care (2011) i Nothing Was The Same (2013) zadebiutowały na szczycie listy US Billboard 200. Czwarty album Aubryego, Views (2014), utrzymywał się na liście Billboard 200 przez 13 kolejnych tygodni i zawierał takie hity jak „Hotline Bling” oraz pierwszy utwór Drake'a na szczycie listy Billboard Hot 100 – „One Dance”, któremu przypisuje się pomoc w popularyzacji dancehallu i afrobeatu we współczesnej muzyce amerykańskiej. Następcą Views był Scorpion (2018), na którym znalazły się trzy single, które znalazły się na 1. miejscu listy Hot 100: „God's Plan”, „Nice for What” i „In My Feelings”. Jego szósty album, Certified Lover Boy (2021), ustanowił ówczesny rekord (9) pod względem największej ilości utworów z jednego albumu znajdujących się w pierwszej dziesiątce listy Billboard Hot 100, między innymi, dzięki głównemu singlowi „Way 2 Sexy” wraz z Young Thugiem i Future'em. W 2022 roku inspirowany gatunkiem house, wydał siódmy album Honestly, Nevermind (2022), oraz kolaboracyjny album z 21 Savage, Her Loss (2022). Jego ósmy album, For All the Dogs (2023), zawierał dwunasty i trzynasty numer 1. listy przebojów USA: „Slime You Out” (z udziałem SZA) i „First Person Shooter” (z udziałem J. Cole'a). W 2024 roku Drake wdał się w rapowy konflikt z Kendrickiem Lamarem, produkując takie utwory jak „Push Ups”, „Taylor Made Freestyle”, „Family Matters” i „The Heart Part 6”.

Jako przedsiębiorca Drake założył w 2012 roku wytwórnię płytową OVO Sound wraz ze swoim wieloletnim współpracownikiem 40. W 2013 roku został „globalnym ambasadorem” drużyny Toronto Raptors, dołączając do jej komitetu wykonawczego, a później uzyskując prawa do nadania nazwy ich obiektowi treningowemu OVO Athletic Centre. W 2016 roku rozpoczął współpracę z Brentem Hockingiem przy tworzeniu bourbon whiskey Virginia Black. Drake kieruje marką modową OVO i współpracą Nocta z Nike Inc., założył także firmę produkcyjną DreamCrew i dom perfum Better World. Według doniesień w 2018 roku odpowiadał on za 5 procent (440 mln CAD) z 8,8 mld CAD rocznego dochodu Toronto z turystyki.

