# Beyoncé
Beyoncé (wym. [biˈjɒnseɪ]) Giselle Knowles-Carter (ur. 4 września 1981 w Houston) – amerykańska piosenkarka, aktorka, autorka piosenek, producentka muzyczna, reżyserka i businesswoman.

Jako dziecko uczestniczyła w konkursach wokalno-tanecznych. Profesjonalną karierę muzyczną rozpoczęła jako liderka girlsbandu Destiny’s Child, który został jednym z najlepiej sprzedających się zespołów żeńskich na świecie. W 2000 podpisała kontrakt z wytwórnią muzyczną na solowy album, Dangerously in Love, który wydała w 2003. Krążek osiągnął sukces komercyjny, m.in. dzięki singlom „Crazy in Love” i „Baby Boy”. W 2006 po zakończeniu działalności Destiny’s Child opublikowała płytę pt. B’Day, którą promowała m.in. singlami: „Déjà Vu”, „Irreplaceable”, czy „Beautiful Liar”. W 2007 została wydana ścieżka dźwiękowa do filmu Dreamgirls, do której Beyoncé nagrała m.in. utwór „Listen”. Jej trzeci krążek pt. I Am... Sasha Fierce promowany był hitami: „Single Ladies”, „Halo”, „Diva” i „If I Were a Boy”.

W 2011 wydała album pt. 4, który promowała singlami: „Run the World (Girls)” i „Love on Top”. W 2013 wystąpiła w trakcie Super Bowl XLVII halftime show opublikowała płytę, zatytułowaną Beyoncé, która była jej pierwszym „albumem wizualnym”. Kolejny krążek artystki pt. Lemonade został dobrze przyjęty przez fanów oraz krytyków i okrzyknięto go najlepiej sprzedającym się albumem w 2016. W 2018 wydała płytę Everything is Love, która powstała we współpracy z mężem Jayem-Z. W 2022 rozpoczęła trzyczęściową trylogię albumów, wydając dotychczas Renaissance (2022) i Cowboy Carter (2024). Pochodzące z płyt single – „Break My Soul”, „Cuff It” i „Texas Hold ’Em” – osiągnęły sukces komercyjny.

